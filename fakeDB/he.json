{
    "posts": [
        {
            "id": "1",
            "metadata": "25/12/2022 · יובל אלוני\n## בנק חדש נולד\n עברו למעלה מ-5 שנים מאז ששיר רענן, אלכס ליברנט ואני התחלנו את המסע והקמנו את esh. היום באופן רשמי קיבלנו רישיון מבנק ישראל, והגיעה העת לשתף לאן פנינו.",
            "content": "25/12/2022  ·  יובל אלוני, מייסד-שותף ומנכ\"ל קבוצת esh\n## בנק חדש נולד\nesh היא קבוצת טכנולוגיה בנקאית. המטרה שלנו היא להאיץ את המעבר ממודלים בנקאיים מסורתיים אל מודלים חדשניים עם אינטרס הדדי בין הבנק ללקוח. אנחנו מאמינים שיעילות הנובעת מאוטומציה ואוטונומיה טכנולוגית, המוטמעת בתוך פלטפורמה בנקאית, יוצרת פתרונות טובים יותר. כיום הקבוצה כוללת שני מיזמים: חברת טכנולוגיות-ליבה בנקאיות ומותג בנקאי צרכני שישתמש בטכנולוגיה הזו באופן מירבי לטובת לקוחותיו.\nקשה לדמיין מציאות בה מוצרים כמו Gmail, Zoom או WhatsApp מופעלים ידנית על ידי פקידים וועדות, במקום על ידי תוכנות מחשב. זו המציאות היום בענף הבנקאות. כדי לשנות זאת, אנחנו ב-esh נוקטים בגישה שונה - במקום להשתמש בטכנולוגיה כדי לעזור לבנקאים, הבנקאים שלנו מפקחים על הטכנולוגיה האוטונומית, אשר מתפתחת ומתקדמת כל הזמן.\n#### “If you are giving back, you took too much”\nהלך הרוח הבנקאי המסורתי וזה של ספקי הטכנולוגיה הבנקאית רחוק מעיני הציבור, ומתנגש לעיתים קרובות עם התועלת ללקוח. לרוב, המשוואה הרווחת היא - כאשר הבנק מרוויח יותר הלקוח מרוויח פחות. במצב דברים זה נוצר חוסר אמון מובנה כלפי הבנקים. את המשוואה הזו אנחנו רוצים לשנות מהיסוד.\nבפועל, היה פשוט יותר לבנות את הבנק שרצינו מאשר לנסות לשכנע את כולם שאפשר לעשות את זה. לכן, החלטנו לפעול מתחת לרדאר. החל ממאי 2017, פעלנו כמוסד פיננסי מפוקח המשרת לקוחות אמיתיים עם כסף אמיתי. בליווי הרגולטורים וקבוצה קטנה של לקוחות ראשונים, בדקנו את הטכנולוגיה כדי לוודא שהיא עומדת בסטנדרטים הבנקאיים ברמה הגבוהה ביותר, ממוקדת לקוח, עם דגש על אבטחה ותשתית יציבה.\n#### בנק בהקמה - esh\nהמוצר הראשון של esh הוא חשבון עו״ש. עם זאת, התוכנית ארוכת הטווח שלנו היא לבנות מגוון מוצרים, לרבות הלוואות במחיר תחרותי. בנינו את הבנק באופן כזה שמשנה לחלוטין את מבנה העלויות, והכסף שנחסך יגולגל בשקיפות אל הלקוחות.\nבאופן אישי אני יכול להבטיח שלא יהיו עמלות ניהול חשבון, לא נבקש את העברת החשבון הקיים או את המשכורת, ושהמוצרים הבאים יכללו גם יכולות תשלום והנפקת כרטיסי אשראי בינלאומיים למשקי בית ולעסקים.\n#### esh Operating System – EOS\nכשניגשנו לבנות 'מערכת הפעלה בנקאית' מבוססת ענן, בחרנו לעשות זאת בדרך ייחודית שמשנה את הפרדיגמות הקיימות באופן דרמטי. שלא כמו בנקים מסורתיים וחדשים אשר פועלים כולם על מערכות טכנולוגיה מדור קודם, שאינן יעילות – המאופיינות בשרשרת אספקה ​​מורכבת, מוצרים זהים, בעיות אינטגרציה שמאופיינות בעלויות גבוהות ואיטיות בהשקת מוצרים חדשים בשוק משתנה – רצינו מערכת אחרת לגמרי בכל צורת החשיבה והתפעול שלה. לא רצינו שהבנק שלנו יהפוך לעוד 'אינטגרטור' חסר נשמה של מוצרים דומים לאלו שכל הבנקים כבר מציעים, ומתחרה רק על מחיר.\nכאשר מפתחים, מרמת הארכיטקטורה, פלטפורמה אוטונומית מקצה לקצה כמערכת הפעלה לבנק, נהנים מיתרון מרכזי משמעותי והוא האפשרות לבנות את זה נכון. להפחית עלויות, לשפר תהליכים וליצור סביבה של מוצרים פיננסים פשוטים עם אינטרס משותף גם לבנק וגם ללקוח.\nכדי להשיג את זה ב-EOS, תזרים המזומנים החופשי יופנה חזרה למחקר ופיתוח, זאת כדי לאפשר לבנק להציג את קו המוצרים הבא במהירות. באופן זה, כאשר מישהו יעשה שימוש בחשבון esh, הוא למעשה יעזור לממן את הפיתוח של המוצר הבא. למשל, כרטיס אשראי esh שיהיה ללא עלות.\nכשהיעילות הנובעת מהתקדמות טכנולוגית בבנק מתורגמת ישירות ללקוח ונוצרת זהות אינטרסים, מתאפשרים מגוון שירותים חדשים, מבלי לפגוע בשורה התחתונה של הבנק וביציבותו.\n            תודה גדולה וברכות לצוות ולשותפים שלנו לרגל קבלת הרישיון, תודה מיוחדת לניר צוק ואלון שיין. יש צוות שלם של אנשים מדהימים שעובדים יחד מאחורי זה, עליהם נכתוב בנפרד.\nמסע מרגש לפנינו.\nיובל."
        },
        {
            "id": "2",
            "metadata": "07/01/2023 · יובל אלוני\n## מברכים את כלל על הצטרפות לבעלי המניות\n כלל צפויה להשקיע 100 מ׳ שקלים ולהצטרף כבעלת מניות ב- esh.",
            "content": "07/01/2023  ·  יובל אלוני, מייסד-שותף ומנכ\"ל קבוצת esh\n## מברכים את כלל על הצטרפות לבעלי המניות\nאנחנו שמחים להודיע שחברת כלל, מוסד משמעותי ורציני בעל היסטוריה של השקעות מוצלחות בחברות אמינות ומובילות שוק, צפויה להשקיע 100 מ׳ שקלים ב- esh ולהפוך לבעלת 4.99% מהמניות בכל אחת משתי חברות הקבוצה - הבנק וחברת הטכנולוגיה. השלמת העסקה תשקף לחברות קבוצת esh שווי מצרפי בגובה 1.8 מיליארד שקלים.\nבמציאות בה עסקאות כלכליות מבוצעות באופן אוטומטי בין כולנו, ולמידת מכונה מתפתחת בעוצמה המאפשרת לערער על מודלים מסורתיים, נדרשת מערכת הפעלה בנקאית חדשה המותאמת לעולם כזה. הפלטפורמה הייחודית אשר פיתחה חברת הטכנולוגיה esh OS, היא חלופה למערכת הליבה המיושנת הנהוגה היום בבנקים, ומאפשרת לראשונה חיבוריות מלאה מקצה לקצה של שירותים בנקאיים - כל מערכות הבנק תחת פלטפורמה מודולרית אחת. מדובר לא רק על שינוי טכנולוגי מהפכני אלא שינוי תפיסה אצל כולנו - מבנקאים ועד לקוחות.\nאנו מברכים את כלל על הצטרפותם כבעלי מניות בקבוצה. כגוף מוסדי מוביל, החלטתם להצטרף אלינו למסע מעידה על הבעת אמון של השוק המוסדי בקבוצת esh.\nכלל מצטרפת אל בעלי המניות הקיימים, אשר השקיעו עד כה למעלה מ- 100 מ׳ שקלים. לאחר השלמת העסקה, סך ההשקעה בקבוצת esh תעמוד על למעלה מ-200 מ׳ שקלים (הון רובד 1). השקעה זו תאפשר לנו לפתח את המוצר בהתאם לחזון הקבוצה לקראת כניסתנו לשוק.\nזו הזדמנות להודות ולברך את השותפים הקיימים – יזמים ומשקיעים מנוסים בעלי שיעור קומה בינלאומי יוצא דופן - ניר צוק ואלון שיין, אשר ביחד עם אלכס ליברנט ואיתי מהווים את גרעין השליטה. לשמואל גניוויץ, חוזה מוגרבי, ולרבים אחרים אשר צועדים איתנו יחד."
        }
    ]
}